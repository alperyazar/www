---
date: 2011-04-02
---
# Ninite

**Ninite: Bilgisayarınıza Toplu Program Yüklemek İçin Güzel Bir Araç**

Geçen günlerde, yeni format atılmış bir bilgisayara birçok programı kurmak gerektiği için bu araçla tanışmış oldum: Ninite

[Ninite](http://www.ninite.com/)’yi ziyaret ettiğiniz zaman karşınıza değişik kategorilerde birçok yazılım çıkıyor. Görebildiğim kadarı ile listedeki yazılımların hepsi ücretsiz ve tam sürüm yazılımlar. Örneğin lisansı ücretli olan bir programın deneme sürümü bulunmuyor. Bu açıdan indirdiğiniz yazılımları tam olarak kullanabiliyorsunuz. İstediğiniz programları seçip, aşağıdaki “Get Installer” kısmına tıkladığınız zaman küçük boyutlu bir .exe dosyası indiriyorsunuz. Bu ufak yazılımı çalıştırdığınız zaman, yazılım seçtiğiniz tüm yazılımların son sürümlerini internetten indirip, bilgisayarınıza kuruyor. Sizin yükleme aşamasında bir müdahelede bulunmanız gerekmiyor, bilgisayarınızı bırakıp gidebilirsiniz.

Bir diğer güzel yanı da, sadece seçtiğiniz yazılımın kendisinin kurulması. Örneğin, seçtiğiniz yazılımın “Şu araç çubuğu (“toolbar”) ekleyeyim mi?” tarzında seçenekleri varsa, Ninite ile yüklediğiniz zaman herhangi bir ek kurulmuyor. Bu da güzel bir özellik.

Henüz denemesem de, sitesinde yazana göre, indirdiğiniz ufak .exe dosyasını bir süre sonra çalıştırdığınızda, eğer o .exe dosyası ile kurduğunuz yazılımların yeni sürümleri çıktıysa, Ninite o yazılım güncellemelerini de yapabiliyor.

Yine henüz denemesem de, görünce sevindiğim özelliklerden biri de Ninite’nin Linux için henüz beta olan bir sürümü olması. Kendisine [şu](http://ninite.com/linux/) adresten erişebilirsiniz. Gerçi çoğu linux sürümünde kurulu gelen paket yöneticileri ile, çok rahat bir şekilde yazılım kurmanız mümkün. Kuracağınız yazılım, işletim sisteminin deposunda varsa sadece istediğiniz yazılımın adını yazıp, işaretlemeniz yeterli oluyor. Bu açından, Ninite Windows kullananlar için daha gerekli bir araç.

Özetle, eğer benim gibi, format atılmış bir bilgisayara birçok programı kolayca yüklemek istiyorsanız Ninite’nin listesine bir bakmanızı öneririm.
